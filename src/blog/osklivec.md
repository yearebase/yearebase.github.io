---
locale: cs

title: Císařův nový obličej
subtitle: "Mayenburgova komedie <cite>Ošklivec</cite> nabízí humorný pohled na plastické operace a ztrátu identity."
date: 2022-02-05

tags: [blog]
---

Lette, vynálezce modulárního konektoru 2CK, je šokován, když mu jeho nadřízený řekne, že jeho výtvor bude na konferenci prezentovat jeho asistent. Když se zeptá na důvod, jeho šéf kolem odpovědi nějakou dobu tancuje, ale pak jí ze sebe konečně vyhrkne: Lette je neobyčejně ošklivý. Lette tento názor odmítne, avšak jeho žena mu potvrdí, že je tomu tak. Že je tak ošklivý, že se mu nedokáže podívat přímo do obličeje. Tak ošklivý, že mu to za celý jeho život nikdo nesdělil v mylném domnění, že si toho je vědom.

Letteho sebevědomí se okamžitě zhroutí. Tento fakt, který mu byl celý život zatajován, mu leží na mysli tak těžce, že se rozhodne podstoupit plastickou operaci, která má kompletně přetvarovat jeho obličej – proceduru tak experimentální, že si jí doktor vymýšlí za pochodu. Po nějakém čase stráveném v obvazech nastane den odhalení. Doktor třepajícíma se rukama roztřihne obvaz a pomalu ho odmotává. Crescendo vrcholí. Když látka tiše dopadne na zem a Lette se k nám obrací, sledován oslněnými pohledy ostatních postav, všimneme si drobné zvláštnosti: na jeho obličeji se vůbec nic nezměnilo.

Uvnitř fikce je ovšem změna tak dramatická, že se z _ošklivce_ stane nejkrásnějším mužem světa. Toto silně změní jeho vztah ke společnosti, ve které žije. Kvůli jeho výjimečnému vzhledu ho jeho šéf poprosí o to, aby 2CK představil on. Jeho změna obličeje také nastartuje kariéru jeho chirurga, který je nyní díky své proceduře vysoce žádaným expertem. Nejvíce je však změna znát na něm samotném: z koktajícího, věčně zmateného profesůrka hrbícího se v laboratoři je z něj na pódiu konferenčního sálu sebevědomý, elegantně oblečený, výmluvný génius. Na produktu nezáleží, prezentace je všechno. Jako všechno na světě, i prezentace nových technologií má svá nepsaná pravidla, [jejichž sledování je důležité.](https://www.thecut.com/2019/03/why-did-elizabeth-holmes-use-a-fake-deep-voice.html) A mnohá z těchto pravidel nejsou omezená na prezentace.

Herci fluidně přechází z role do role, děj ze situace do situace; scéna nikdy nemění tvar: stůl na straně levé, čtyři dveře a uprostřed vyvýšená platforma. Toto zdůrazňuje podobu mezilidských vztahů v různých komponentech života, které Lotte všechny vyhrál – jeho transformace mu pomohla jak v osobním a profesionálním, tak v sexuálním životě. 

Problém nastane až tehdy, když jeho chirurg začne operovat více lidí. Všichni chtějí Letteho obličej. On tak neztratí jen svou vzácnost jako nejkrásnější muž světa, ale i svou identitu. Ke konci děje ho vlastní žena nerozezná od jeho asistenta, který si obličej nechal operovat též, a ani on sám nepozná, zda se dívá do zrcadla, či na jinou osobu. Jeho osobnost je sice jedinečná, ale v mysli jeho ženy láska k jeho osobnosti nahradila lásku k jeho obličeji – obličeji, který se stal velmi rozšířeným. Lette tudíž musí najít sebe, ne v reakcích jeho okolí či v percepci sebe sama, kterou mu jeho okolí vštěpilo, nýbrž ve vlastním nitru.

---

_Ošklivec_ je skvělá komedie, která se dotýká velmi důležitých témat moderní společnosti, hlavně [ztráty identity.](https://www.theguardian.com/technology/2020/jan/13/what-are-deepfakes-and-how-can-you-spot-them) Chcete-li Mayenburgovo dílo vidět naživo, což vřele doporučuji, [do 24. března](https://cinoherniklub.cz/ck/marius-von-mayenburg-osklivec/) máte příležitost ho vidět na prknech Činoherního klubu.
